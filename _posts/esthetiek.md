---
date: '2025-01-13T08:01:19.653Z'
title: Esthetiek
tagline: 
preview: 
image: >-
  /images/portfolio/plafondschildering.jpg
---
Verwerkingen zijn besproken met Stan van Dongen

# Verwerking 1:

/images/portfolio/plafondschildering.jpg

Triumph of St. Ignatius of Loyola (Pozzo, 1685\)

Ik heb voor dit kunstwerk gekozen omdat ik dit in Rome echt een ontzettend indrukwekkend kunstwerk vond, alleen hadden wij er toen jammer genoeg niet lang de tijd om het te bewonderen. Ik vind vooral het optisch bedrog heel indrukwekkend, en vooral ook omdat het zelfs op een plafond geschilderd is.

## Waarom speelt het concept 'perspectief' zo'n belangrijke rol in het nadenken over kunst?

Perspectief is altijd belangrijk, niet alleen als het gaat om kunst. Door een kunstwerk vanuit verschillende perspectieven te bekijken kun je er meer opvattingen uithalen dan wanneer je dit niet doet. Door bijvoorbeeld over verschillende perspectieven na te denken, zoals de nabootsingstheorie, de expressietheorie of het formalisme, kun je de diepere betekenis van een kunstwerk ontdekken. De nabootsingstheorie kan je bijvoorbeeld helpen begrijpen hoe een kunstwerk de werkelijkheid weerspiegelt, terwijl de expressietheorie je inzicht geeft in de gevoelens en intenties van de kunstenaar. Daarentegen richt het formalisme zich juist op de vorm en compositie, los van de inhoud of emotie.


## Welke relatie heeft normativiteit in relatie tot perspectief?

Normativiteit in relatie tot perspectief verwijst naar de standaarden en waardeoordelen die we toepassen bij het beoordelen van kunst. Afhankelijk van het perspectief  passen we verschillende normen toe. Bij nabootsing wordt kunst beoordeeld op hoe goed het de werkelijkheid weergeeft, bij expressie draait het juist om het overbrengen van emoties van de kunstenaar, en bij formalisme beoordelen we de vorm en compositie los van de inhoud.


## Wat staat er op het spel in de imitatie-, of nabootsingstheorie? Wat vind je van de verschillende standpunten?

Wat er op het spel staat in de nabootsingstheorie is de vraag of kunst in staat is om de werkelijkheid objectief weer te geven. Plato stelt dat kunst de fysieke werkelijkheid zo getrouw mogelijk moet nabootsen, wat de basis vormt van de mimesis-theorie. Maar hier is ook kritiek op, omdat kunst niet alleen een kopie van de natuur zou moeten zijn. Kunst kan ook een subjectieve interpretatie van de kunstenaar zijn, waarbij emoties, ideeën en persoonlijke visies een belangrijke rol spelen, en niet simpelweg het proberen weer te geven van de werkelijkheid. (Braembussche, 2007, p. 27\)   
Ik ben het eens met de kritiek op Plato's theorie. Kunst krijgt juist haar waarde wanneer de kunstenaar zich niet beperkt tot een exacte weergave van de werkelijkheid, maar zijn verbeelding en fantasieën in fysieke vorm weet uit te drukken. Hierdoor biedt kunst ons een unieke blik op de gedachten en emoties van de kunstenaar, wat het werk veel persoonlijker en mooier maakt. Ik wil niet zeggen dat ik nabootsing van de werkelijkheid geen kunst vind, maar ik vind wel dat het minder zegt over de kunstenaar zelf.

Welke verschillende esthetische perspectieven vind je in de expressietheorie? Speel er eens mee met betrekking tot je kunstwerk. Welke inzichten leveren 'dit spelen' jullie en jou op? (spelen betekent uitproberen en niet direct afschieten met 'dit vind ik onzin)

Er zijn verschillende perspectieven te vinden binnen de expressietheorie, waarbij kunst wordt gezien als de uitdrukking van de innerlijke wereld van de kunstenaar. (Braembussche, 2007, p. 27\) Ten eerste heb je het emotionele perspectief, waarbij een kunstwerk de emoties en gevoelens van de kunstenaar zou moeten weergeven. Ook is er het intentionele perspectief, welke de focus legt bij de betekenis die de kunstenaar wil overbrengen met zijn kunstwerk.  
Als ik dan met deze perspectieven naar mijn gekozen kunstwerk kijk, dan zie ik in het  emotionele perspectief vooral verlangen naar het goddelijke, naar het hemelse terugkomen. Vanuit het intentionele perspectief denk ik dat Pozzo vooral de toeschouwers wil bewonderen door te spelen met optische illusies.

## Wat leer je van deze filosofische reflectie met betrekking tot jouw professionele houding?

Door deze verwerking en inzichten ben ik me nog meer bewust geworden van hoe belangrijk het is om het perspectief van anderen te begrijpen, niet alleen met kunst, maar ook in het dagelijks en professioneel leven. Omdat het erkennen van verschillende perspectieven, of het nu gaat om een kunstwerk, of een werksituatie belangrijk is om je medemens beter te begrijpen.

# Verwerking 2:

Hegel bekritiseert Kant omdat hij de esthetische ervaring ziet als een bemiddeling tussen het subjectieve gevoel van de waarnemer en de objectieve schoonheid van het kunstwerk. Hegel vindt deze bemiddeling echter onvoldoende, omdat Kant de tegenstellingen tussen subject en object niet echt opheft. Volgens Hegel kan kunst niet alleen de zintuiglijke wereld nabootsen, maar moet het een dialectisch proces weerspiegelen waarbij de zintuiglijke verschijning en de geestelijke inhoud met elkaar worden verenigd. Kunst is voor Hegel meer dan een weergave van de natuur; het moet de zintuiglijke ervaring verbinden met ideeën, die samen de waarheid vormen (Braembussche, 2007, pp. 175-176).

Hegel maakt een onderscheid tussen drie soorten geestelijke inhoud: de subjectieve geest, de objectieve geest en de absolute geest. De subjectieve geest gaat over de persoonlijke ervaring van een individu, zoals gedachten, gevoelens en handelingen die ontstaan door interactie met de wereld. Kunst is een manier waarop deze persoonlijke ervaringen en emoties tot uiting komen (Braembussche, 2007, p. 171). De objectieve geest betreft de bredere, maatschappelijke dimensie van de geest, zoals sociale en culturele structuren, rechtssystemen en tradities. Kunst weerspiegelt vaak de ideeën van de samenleving, maar doet dit altijd door de persoonlijke lens van de kunstenaar (Braembussche, 2007, p. 171). De absolute geest is de hoogste vorm van geest, waarin de subjectieve en objectieve aspecten samenkomen in volledige zelfbewustzijn. Kunst kan ons helpen de absolute geest te ervaren, maar volgens Hegel is filosofie nodig om de diepere betekenis van kunst volledig te begrijpen. Kunst belichaamt de absolute geest op een zintuiglijk niveau, maar de filosofie helpt om het conceptuele begrip ervan te versterken (Braembussche, 2007, p. 177).

Hegel stelt dat kunst haar rol als de hoogste manier om de waarheid uit te drukken heeft vervuld en daarom nu plaatsmaakt voor de filosofie. In de romantische kunst heeft kunst een perfecte balans gevonden tussen de zintuiglijke verschijning en de geestelijke inhoud. Deze ontwikkeling maakt het mogelijk voor de filosofie om de diepere waarheden die kunst uitdrukt, beter te begrijpen. Filosofie helpt ons de ideeën achter kunst te zien op een dieper, abstract niveau. Volgens Hegel is kunst dus niet het laatste middel om de absolute geest te begrijpen, maar een stap in de richting van een filosofisch begrip van deze geest (Braembussche, 2007, pp. 177-178). Kunst blijft belangrijk, maar filosofie heeft nu de hoofdrol in het begrijpen van de waarheid.

Ik ben het oneens met Hegel, omdat ik niet geloof dat kunst ooit het middel was om de waarheid uit te drukken. Kunst is voor mij altijd subjectief en een persoonlijke uitdrukking van de subjectieve geest van de kunstenaar, waarbij emoties, gedachten en ervaringen centraal staan. Hoewel kunst vaak elementen van de objectieve geest weerspiegelt, zoals maatschappelijke en culturele ideeën, blijft het uiteindelijk een individuele interpretatie. De absolute geest, die Hegel ziet als de verzoening van subject en object, kan nooit volledig door kunst worden bereikt, omdat kunst altijd beperkt is tot de persoonlijke subjectieve ervaring van de kunstenaar en de toeschouwer.


# Bronnen

Braembussche, A. v. d. (2007). *Denken over kunst: een inleiding in de kunstfilosofie*. Coutinho.  
Pozzo, A. (1685). *Triumph of St. Ignatius of Loyola*. [https://upload.wikimedia.org/wikipedia/commons/5/57/Triumph\_of\_St.\_Ignatius\_of\_Loyola%2C\_ceiling\_fresco\_by\_Andrea\_Pozzo.jpg](https://upload.wikimedia.org/wikipedia/commons/5/57/Triumph_of_St._Ignatius_of_Loyola%2C_ceiling_fresco_by_Andrea_Pozzo.jpg)

