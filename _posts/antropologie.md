---
date: '2025-01-14T08:44:10.395Z'
title: Antropologie
tagline: 
preview: 
image: >-
  https://images.unsplash.com/photo-1638742385167-96fc60e12f59?ixlib=rb-1.2.1&ixid=MnwxMjA3fDB8MHxwaG90by1wYWdlfHx8fGVufDB8fHx8&auto=format&fit=crop&w=1632&q=80
---
Verwerkingsopdrachten zijn samen besproken met Stan van Dongen

# Verwerking 1

## Wat is de crisis in de menswetenschappen volgens Husserl?

Volgens Husserl is de crisis in de menswetenschappen dat deze wetenschappen te veel focussen op feiten, terwijl ze de persoonlijke ervaringen van mensen niet serieus nemen. Wetenschappen proberen de wereld op een universele manier te begrijpen, maar dit zorgt voor een afstand tussen de wetenschap en de manier waarop mensen de wereld echt ervaren. Husserl zegt dat we meer aandacht moeten geven aan de levenswereld, de wereld zoals mensen die dagelijks zintuiglijk ervaren, om beter te begrijpen hoe wij zelf de wereld beleven (Braeckman, 2014, pp. 157-158).

## Wat is époché voltrekken? In hoeverre kom je dat in de minor tegen?

Époché is het tijdelijk stoppen met oordelen over de wereld. Het betekent dat je al je ideeën, kennis en overtuigingen even opzij zet om de wereld puur en zonder invloeden van buitenaf te ervaren. Het helpt je om te kijken naar de werkelijkheid zoals die zich aan je toont, zonder direct te denken aan feiten of wetenschappelijke kennis. Je leeft dus even echt in het moment (Braeckman, 2014, pp. 160-161).  
Binnen de minor zie ik dit vooral terugkomen in de meditaties, waar het de bedoeling is om echt even tot het nu te komen, om alle gedachten en oordelen over de wereld los te laten en je te focussen op je eigen zintuigen.

## Duid in eigen woorden het verschil tussen idealisme en realisme in de filosofie. En wat is jouw voortschrijdend inzicht in het kernprobleem 'denken en zijn'?

In de filosofie gaat het verschil tussen idealisme en realisme over de manier waarop we de werkelijkheid begrijpen. Realisme stelt dat de werkelijkheid onafhankelijk van ons bestaan, gedachten of percepties bestaat. Idealisme zegt daarentegen dat de werkelijkheid afhankelijk is van onze geest of waarneming. Het gaat erom hoe wij de wereld ervaren, de werkelijkheid wordt dus bepaald door ons denken. Kortom, realisten geloven dat de wereld onafhankelijk bestaat van ons denken, terwijl idealisten stellen dat het denken juist de wereld vormt zoals we die ervaren.  
Mijn inzicht in het probleem tussen denken en zijn is dat de werkelijkheid voor mij objectief is, het bestaan van de werkelijkheid staat voor mij dus los van ons denken. Dit probleem doet me denken aan het experiment van Schrödingers kat, waar de uitkomst afhankelijk is van de waarneming. Idealisten zouden stellen dat als wij niet konden denken of waarnemen, er geen werkelijkheid zou bestaan. Maar ik geloof dat de werkelijkheid er is, ongeacht of wij er bewust van zijn of niet. Het denken beïnvloedt de werkelijkheid niet, het is een middel om deze te begrijpen. Oftewel, de kat bestaat ook als wij niet kunnen denken.

## Lees met iemand aandachtig vanaf pg 165 'de waarneming' \- wat betekent dit stukje voor jouw professionele houding? Geef een concreet voorbeeld.

Husserl zegt dat waarnemen geen passief proces is, maar iets actiefs waarbij we verschillende elementen uit onze zintuigen samenvoegen. Bij elke waarneming kijken we niet alleen naar wat we direct zien, maar houden we ook rekening met alles om ons heen, en onze eerdere ervaringen. Dit betekent dat we de werkelijkheid niet objectief waarnemen, maar altijd vanuit ons eigen subjectieve oogpunt.

Voor mijn professionele houding als software developer betekent dit dat ik me er meer bewust van moet zijn hoe mensen verschillende aspecten van een applicatie ervaren. Wat ik ontwerp, wordt niet perse op dezelfde manier waargenomen door iedereen, aangezien elke gebruiker verschillende verwachtingen, ervaringen en perspectieven meebrengt.

Een voorbeeld hiervan is bijvoorbeeld de toegankelijkheid van een gebruikersinterface. Als een gebruikersinterface namelijk alleen ontworpen zou zijn naar visuele aspecten, dan zou dit leiden tot een slechte gebruikerservaring voor mensen met bijvoorbeeld een visuele beperking. Als developer moet ik dus in zien dat elke gebruiker de interface vanuit hun eigen ervaring waarneemt en dat het mijn taak is om deze ervaringen samen te brengen en ervoor te zorgen dat de interface voor iedereen toegankelijk is. Dit kan bijvoorbeeld door ervoor te zorgen dat screenreaders de interface goed kunnen uitlezen, en om kleuren te gebruiken die goed contrast geven op elkaar.

# Verwerking 2

## Wat is het nieuwe van Heideggers denken?

Heideggers denken is bijzonder omdat hij zegt dat we niet alleen bestaan door te denken, maar ook door te handelen. Het zijn is voor Heidegger dus niet alleen wat we denken, maar ook alles wat we doen en hoe we met de wereld omgaan. Het is dus niet alleen ons denken, maar alles wat we doen in het dagelijks leven.

## Wat is de relatie tussen *Dasein* (er-zijn) en *Mitsein*?

Mitsein is simpelweg een gevolg van Dasein, omdat mensen nooit alleen leven. Ons bestaan is altijd verbonden met anderen. Heidegger stelt dat we een gemeenschappelijke wereld delen, en daarom noemt hij het ook wel: “Mit-Dasein: mensen staan samen open voor die wereld.” (Braeckman, 2014, p. 174\)

## De relatie tussen Sorge en Durchschnittlichkeit

Heidegger beschrijft Sorge als de fundamentele ervaring van het Dasein, waarin we altijd in de wereld zijn, vooruitkijken naar mogelijkheden en actief omgaan met de dingen om ons heen. Dit wordt echter bedreigd door Durchschnittlichkeit, waarbij mensen zich aanpassen aan de verwachtingen van anderen in plaats van hun daadwerkelijke eigen wil te volgen. Voor Heidegger staat hier op het spel dat we onze authenticiteit verliezen. Als we onze keuzes niet zelf maken, maar simpelweg volgen wat de maatschappij of onze omgeving van ons verwacht, leven we niet echt ons eigen leven, maar een leven dat geleid wordt door externe invloeden. Het verhindert ons om onze eigen leven te leiden. (Braeckman, 2014, pp. 176-179)

Voor mij staat er niet zoveel op het spel, omdat ik het niet helemaal met Heidegger eens ben. Ik geloof wel dat mensen vaak leven naar de verwachtingen van anderen, maar ik denk ook dat ze dat uit eigen wil en eigenbelang doen. Mensen passen zich aan aan hun omgeving omdat het hen op een bepaalde manier ten goede komt of hen veiligheid biedt. Ze kunnen zich laten beïnvloeden door anderen, maar uiteindelijk maken ze hun eigen keuzes, vaak omdat ze voordelen zien in het volgen van bepaalde normen of verwachtingen. Ze kiezen bewust voor hun pad, zelfs als dat beïnvloed wordt door hun omgeving, omdat het hen iets oplevert, of dat nu zekerheid, acceptatie, of een andere vorm van voldoening is. Het “Durchschnittlichkeit” leven  is voor de meeste mensen dus helemaal niet negatief.

## Angst, zorg, zijn en tijd

Heidegger stelt dat angst voortkomt uit het besef dat ons leven eindig is, waardoor we geconfronteerd worden met de verantwoordelijkheid om onze keuzes te maken. Deze verantwoordelijkheid is des te groter omdat de tijd die we hebben beperkt is. In mijn persoonlijk leven betekent dit dat ik me bewust ben van hoe mijn keuzes niet alleen invloed hebben op mijn leven, maar ook op dat van anderen. Het besef van deze eindigheid en verantwoordelijkheid zorgt ervoor dat ik probeer om mijn keuzes weloverwogen te maken, ook al is het soms makkelijker om mee te gaan met de verwachtingen van anderen.

Wat ik merk is dat het niet altijd slecht is om een beetje in een “doorsnee bestaan” te leven, omdat dit ook een zekere rust biedt. Tegelijkertijd weet ik dat mijn keuzes, ook al zijn ze soms beïnvloed door de verwachtingen van anderen, nog steeds een invloed hebben op de wereld om me heen. In mijn professionele leven heb ik soms het gevoel dat mijn werk niet bijdraagt aan iets groters. Tegelijkertijd probeer ik zowel op persoonlijk als op professioneel niveau verantwoordelijk om te gaan met de mensen om mij heen en mijn omgeving. Het besef van mijn eindigheid helpt me hierbij om keuzes te maken die ik zelf waardeer, ondanks de druk van buitenaf.

## Mijn opgedane wijsheid

De mens is altijd bezig met het vormen van zijn eigen bestaan, zowel door zijn keuzes als door de omstandigheden om hem heen. We kunnen ons niet losmaken van anderen, wat ons verantwoordelijk maakt voor onze keuzes. De eindigheid van ons bestaan drijft ons om betekenis te zoeken in die keuzes.
